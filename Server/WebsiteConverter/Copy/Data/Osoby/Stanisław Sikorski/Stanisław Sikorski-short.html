

Stanisław Sikorski 
Urodził się 9 II 1855 roku w Wielkich Chełmach koło Brus. Po "naukach domowych" w latach 1864-1874 zdobył wykształcenie średnie w chojnickim gimnazjum. Podczas nauki w Chojnicach zetknął się z działalnością filomatów. Studia politechniczne odbył w kilku ośrodkach naukowych Niemiec; w 1880 roku w Berlinie złożył egzamin inżynierski w zakresie budowy mostów. W 1888 r. już jako właściciel Wielkich Chełmów poślubił Annę Łyskowską.. Posiadał tytuł szambelana honorowego papieża Piusa X. W 1919 roku został starostą komisarycznym na powiat chojnicki. W 1922 roku został odznaczony Orderem Polonia Restituta. Zmarł 29 czerwca 1929 roku w Wielkich Chełmach, pochowano go w grobowcu rodzinnym w Brusach. 




