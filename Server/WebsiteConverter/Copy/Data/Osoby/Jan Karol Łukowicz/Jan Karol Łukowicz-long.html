

Jan Karol Maciej Sirwind-Łukowicz

Urodził się 29.04.1854 r. w rodzinie ziemiańskiej jako syn Jana Sirwind-Łukowicza oraz Katarzyny z d. Strecker w Blumfeldzie obecnie Niwy. W 1862 roku rozpoczął naukę w gimnazjum w Chojnicach, które ukończył w 1865 roku. Bezpośrednio po maturze rozpoczął studia na wydziale lekarskim Uniwersytetu we Wrocławiu, a następnie w Halle i Berlinie, które ukończył w 1879 roku, w tym samym roku obronił pracę doktorską i uzyskał tytuł doktora medycyny i chirurgii. Jednoroczną służbę wojskową odbył w gwardii piechoty w Berlinie, a następnie praktykował jako asystent u prof. Genzmera w szpitalu diakonisek w Halle gdzie uzyskał tytuł specjalisty chirurga. W 1882 roku wcielono go ponownie do wojska - służył w 5 pułku artylerii ciężkiej w Poznaniu. W styczniu 1883 roku osiedla się jako lekarz w Chojnicach. W tym samym roku ożenił się z Bogumiłą Sikorką z Leśna, z którą miał 5 synów i 2 córki. W 1885 roku gorąco propagował ideę otwarcia szpitala w Chojnicach razem z ks. drem Antonim Wolszlegierem i ks. drem Ludkiem, a po jego otwarciu został wybrany dożywotnim członkiem kuratorium Zakładu św. Boromeusza i objął obowiązki lekarza – ordynatora, od 1955 r. szpital nosi jego imię (obecnie jest to szpital specjalistyczny). Dr J. K. Łukowicza. Jego zdolności lekarskie i organizacyjne znacznie przyczyniły się do rozwoju szpitala. Cały czas dążył do unowocześnia lecznicy i ciągłej poprawy warunków. Nie szczędził przy tym wydatków, które bardzo często pokrywał z własnych funduszy. Po wybuchu I wojny światowej został zmobilizowany. Pracował kolejno jako szef sanitarny garnizonu chełmińskiego, obozu jenieckiego w Bytowie i w Czersku. Ze względu na szeroką wiedzę lekarską powoływano go na konsultanta do okolicznych powiatów. Cieszył się uznaniem i popularnością, był szanowany jako obywatel. Od 1903 roku był radnym miejskim. Poza pracą zawodową i społeczną oddawał się myślistwu. O tym jego zamiłowaniu świadczy bogaty zbiór rozmaitych trofeów myśliwskich, które do dnia dzisiejszego są w posiadaniu rodziny. Zmarł 18.07.1918 r. i został pochowany w grobowcu rodzinnym na cmentarzu w Chojnicach.