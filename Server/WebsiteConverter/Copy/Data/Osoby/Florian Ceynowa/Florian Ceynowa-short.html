

Florian Ceynowa
Urodził się 4 maja 1817 we wsi Sławoszyno k. Krokowej w powiecie puckim. Od 1824 lub 1825 do 1830 uczęszczał do szkoły podstawowej w rodzinnej wsi, a potem trafił do Królewskiego Gimnazjum Katolickiego w Chojnicach. W szkole należał do tajnego kółka filomackiego „Polonia”. 21 sierpnia 1841 otrzymał świadectwo dojrzałości. Planował studia teologiczne 22 grudnia 1841 zapisał się jednak na wydział filozoficzny Uniwersytetu Wrocławskiego, a 7 stycznia 1843, przeniósł na jego wydział medyczny, gdzie studiował prawie rok. Otrzymywał stypendium Poznańskiego Towarzystwa Naukowej Pomocy. 9 sierpnia 1843 młody student opuścił Uniwersytet Wrocławski, a 31 października 1843 zapisał się na Uniwersytet w Królewcu. Studia medyczne Ceynowa ukończył najprawdopodobniej w Berlinie 11 grudnia 1851. W lipcu 1852 przyjął propozycję hr. Franciszka Czapskiego i został lekarzem w jego dobrach w Bukowcu , położonym na zachód od Świecia. W 1853 Ceynowa został członkiem Towarzystwa Pomocy Naukowej dla Młodzieży Prus Zachodnich i do śmierci płacił spore pieniądze na stypendia dla biednych uczniów i studentów. Na początku 1855 nabył 20-hektarowe gospodarstwo w Bukowcu. W latach 60. XIX wieku Ceynowa wydał kilka śpiewników, katechizm luterański i porady lekarskie, wznowił też niektóre wcześniejsze swe teksty. Florian Ceynowa zmarł 26 marca 1881 w Bukowcu, spoczął na cmentarzu w pobliskim Przysiersku. Florian Ceynowa jest patronem wielu ulic, szkół i instytucji na Pomorzu.