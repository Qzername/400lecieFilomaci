Urodzony 16 maja 1886 w Czarnowie, zmarł 2 października 1939r. w Wyrzysku – sędzia, poeta kaszubski, ideolog ruchu Młodo-kaszubskiego, przyczynił się do jego rozwoju. W młodości pobierał nauki w pelplińskim Collegium Marianum i chojnickim gimnazjum, gdzie działał w tajnym kole chojnickich filomatów. Później podjął też studia w pelplińskim seminarium, które jednak porzucił. To właśnie tam zaczął samodzielnie zgłębiać tematykę kaszubską i zaprzyjaźnił się z Aleksandrem Majkowskim – późniejszym twórcą “Życia i przygód Remusa”, został członkiem Koła Młodo-kaszubów. Później studiował we Fryburgu, gdzie nie przestawał pisać i tęsknić za Kaszubami. Po powrocie włączył się w prace nad językiem kaszubskim, ludoznawstwem, urządzał wycieczki po Zaborach. I wojnę światową przeżył w pruskim mundurze. W nowo powstałej II Rzeczpospolitej zaczął pracować w administracji państwowej. Został naczelnikiem Wydziału Bezpieczeństwa Publicznego w Urzędzie Wojewódzkim Pomorskim w Toruniu. Podczas swojej pracy przyglądał się integracji terenów Pomorza z nowym bytem państwowym. Widział, że integracja mieszkańców Pomorza, a osobliwie Kaszubów w ramach państwa polskiego niosła ciężkie wyzwania dla ich poczucia narodowego i patriotycznego. Według niego powodem tym była bariera językowa i kulturowa oraz odmienne warunki życia materialnego. Karnowski niejednokrotnie źle odnosił się do powstałego aparatu politycznego, lecz to właśnie okres pracy w wydziale bezpieczeństwa był najbardziej aktywnym, który angażował go w rozmaite inicjatywy. Z powodu rozbieżności politycznych wizji wojewody pomorskiego i Jana Karnowskiego, działacz został przeniesiony do Czerska w roku 1924. Tam objął funkcję prezesa oddziału Sądu Powiatowego w Chojnicach. Zasięg jego działalności obejmował Czersk i kilka gmin okolicznych. Miał tam dobry kontakt z miejscową ludnością. Założył oddział Polskiego Towarzystwa Krajoznawczego, jak wspominał po latach.