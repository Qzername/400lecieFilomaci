

Jezuici w Chojnicach

W 1610 r. ks. Jan Gleissen Dorengowski, proboszcz parafii Ścięcia s. Jana Chrzciciela zwrócił się do prymasa Polski Wojciecha Baranowskiego o sprowadzenie jezuitów do Chojnic. Prymas wyraził na to zgodę i napisał w tej sprawie do prowincjała jezuitów w Polsce O. Piotra Fabriciusa, który również wyraził zgodę. Ostatecznie następny prowincjał Jan Argentus posłał z Gdańska dwóch ojców: Szymona Schretera i Krzysztofa Krausa, którzy zaczęli swą pracę w Chojnicach od 12 marca 1619. Początkowo zajmowali się misjami w okolicy miasta i pomocą duszpasterską w parafii Ścięcia św. Jana. W 1620 OO. Jezuici wraz z głównym fundatorem ks. Janem G. Dorengowskim przystąpili do budowy domu zakonnego. Budowę domu zakonnego zakończono w 1622 r. Rok później jezuici otworzyli szkołę. W związku z rozszerzeniem się działalności zakonników, zaczęła rosnąć ich liczba (w 1649 r. w Chojnicach pracowało już szesnastu jezuitów, w latach późniejszych zwykle było ich trzynastu). W 10.05. 1630 roku szkoła jezuicka została podniesiona do godności kolegium. Szkoła zasłynęła wysokim poziomem, więc uczniowie przybywali z Wielkopolski i Brandenburgii. W 1640 r. został wzniesiony drewniany kościół oo. Jezuitów, spalony 5 sierpnia 1712 r. Po spłonięciu kościoła drewnianego Sejmik Generalny Prus Królewskich na swoim posiedzeniu w Malborku w dniu 22 maja 1713 r. przyznał jezuitom w formie darowizny 2000 florenów na odbudowę kościoła w Chojnicach. Jezuici przystąpili do budowy nowego, tym razem murowanego kościoła, który istnieje do dnia dzisiejszego. 
W latach 1744-1756 wybudowano gmach, którego główne skrzydło, frontem zwrócone ku zachodowi, przylega do północnej ściany kościoła, a prostopadłe skrzydło boczne swym wschodnim szczytem sięga dawnego muru miejskiego i częściowo się na nim opiera. Dzwony zostały odlane w 1755, a zabrzmiały po raz pierwszy 31 lipca, w święto założyciela jezuitów, św. Ignacego Loyoli. Decyzją rządu pruskiego z 10 lutego 1773 dobra jezuickie zostały skonfiskowane. Kolegium jezuickie zostało rozwiązane dekretem królewskim w lipcu 1773 i przekształcone na gimnazjum katolickie. Jezuici mieli dalej nauczać w szkole. Zbiegło się to z rozwiązaniem Zakonu Jezuitów przez papieża Klemensa XIV w 1773 r. Król Prus Fryderyk II ogłosił kasacyjne breve dopiero z początkiem 1780 r. W ten sposób przestał istnieć w Chojnicach Zakon Jezuitów i szkoła przez nich prowadzona, która przez równe 150 lat była ośrodkiem kultury umysłowej na Pomorzu.



Pojezuicki kościół wzniesiony jest na planie prostokąta z dwuprzęsłowym halowo-emporowym korpusem nawiązującym do czeskich i śląskich kościołów oraz z krótkim półkoliście zamkniętym prezbiterium. Fasada kościoła posiada podziały pilastrowe, jest dwukondygnacyjna i trójosiowa, ujęta dwiema wieżami nakrytymi barokowymi hełmami i poprzedzona kruchtą. Elewacje boczne podzielone są szerokimi pilastrami z parami okien w ozdobnych obramieniach. Wewnątrz szeroka nawa otwarta jest do płytkich kaplic bocznych arkadami zamkniętymi łukami koszowymi. Ściany rozczłonkowane są pilastrami dźwigającymi fragmenty belkowania. Wnętrze nakryte jest sklepieniami żaglastymi, pokrytymi późnobarokową polichromią przez Franciszka Ksawerego Haeflicha w 1742 r. przedstawiającymi sceny z życia polskich i jezuickich świętych. W podłuczach arkad widnieją sceny z życia NMP, zaś nad wschodnim przęsłem przedstawiona jest pozorna kopuła. Wyposażenie wnętrza jest jednolite późnobarokowe i pochodzi z XVIII w. Składają się na nie ołtarze, główny i cztery boczne, wykonane z barwnego stiuku  oraz ambona i ławy.



