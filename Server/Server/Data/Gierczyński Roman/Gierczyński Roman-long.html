

Gierczyński Roman
Urodził się 23.05. 1880 r. w Bochni. Świadectwo dojrzałości uzyskał w 1902 r.. Studiował na Wydziale Filozoficznym Uniwersytetu Jagiellońskiego. Po zdobyciu dyplomu nauczyciela szkół średnich w zakresie filologii klasycznej i propedeutyki filozofii, uczył m.in. w gimnazjach w Toruniu, Krakowie, Wilnie, Rogoźnie, Kościanie, Nakle, a od 1.08.1934 r. objął stanowisko dyrektora Państwowego Gimnazjum w Chojnicach, gdzie pracował do wybuchu II wojny światowej. Od 1906 r. należał do „Eleusis”, głęboko angażując się w idee społeczno- wychowawcze Lutosławczyków. Uczestniczył w wielu zjazdach organizacyjnych i formułujących ideologię Związku. W 1912 r. przybrał wymyślone przez siebie nazwisko Gierczyński, zamiast rodzinnego- Zając. Propagował zespolenie elsowskiego ideału szlachetności z harcerskimi postulatami dzielności, formułując je na wzór badenpowellowskiego dekalogu prawa skautowego. Był jednym z reorganizatorów, po I wojnie światowej , Eleusis na Filarecki Związek Elsów i w latach 1922- 1932 był jego przewodniczącym. Wywarł znaczny wpływ na życie kół Elsów, wydając tzw. Listy okrężne. Przygotowywał dalszą reorganizację Związku, jako , „rodziny rodzin”. Brał udział w kongresach przeciwalkoholowych oraz w pracy Związku Nauczycieli Abstynentów. Zginął w 1939 r. prawdopodobnie w obozie w Kowalewie koło Sępólna Krajeńskiego. 