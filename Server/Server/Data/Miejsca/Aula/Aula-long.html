Aula LO im. Filomatów Chojnickich jest jedną z ładniejszych sal w mieście. Myśl budowy auli powziął dyrektor gimnazjum Brugemann, jednak projekt zrealizował jego następca, August Uppenkamp; budowę ukończono w 1868 roku. Wzniesiono budynek w stylu neorenesansowym, dłuższym bokiem przyległy do wschodniej elewacji kościoła pojezuickiego i tworzący wraz z gmachem byłego kolegium jezuickiego jeden kompleks.  W części zachodniej, przyległej do kościoła, znajduje się sklepiona kolebkowo sień na przestrzał. Nad gzymsem pod sufitem dookoła wypisane są złotą antykwą łacińskie sekwencje. W 1937 roku z okazji zjazdu byłych filomatów w auli została umieszczona tablica z nazwiskami uczniów gimnazjum, którzy w 1863 roku poszli z własnej chęci do Powstania Styczniowego.