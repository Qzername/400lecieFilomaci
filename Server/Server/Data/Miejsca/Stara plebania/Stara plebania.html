

Stara plebania to prawdopodobnie najstarszy dom mieszkalny w Chojnicach. W 1383 r. proboszcz chojnicki otrzymał zgodę na wybudowanie plebanii, na cmentarzu przykościelnym, przy murze obronnym. Powstała tam także pierwsza szkoła parafialna - to kolebka chojnickiego szkolnictwa.Nic nie wiadomo o jej pierwotnej formie która ulegała kilkakrotnie przebudowom po zniszczeniach podczas pożarów i działań wojennych. Wielkie pożary trawiące Chojnice miały miejsce w latach 1657, 1733 i 1742 r. Wszystkie niszczyły większość zabudowy miejskiej, w tym również plebanię. Po odzyskaniu przez księdza Jana Doręgowskiego w 1618 r. kościoła parafialnego wraz z plebanią z rąk Luteran, na parterze znajdowała się oprócz pomieszczeń gospodarczych duża izba, na piętrze cztery mniejsze pokoje, alkierzyk i taras. Był to wówczas budynek murowany, kryty dachówką. Mieszkał w nim proboszcz i służba kościelna. Kolejnej przebudowy doczekał się po pożarze z roku 1742. Była to wówczas przestronna, dwukondygnacyjna budowla ryglowa, wypełniona cegłą, podpiwniczona i kryta dachówką karpiówką. Ściany boczne oraz frontowa zbudowane były z muru pruskiego, a ściana tylna, od strony muru miejskiego, w całości była murowana z cegły. Do plebani przylega „baszta kościelna”. Zachowała się praktycznie bez zmian od czasów jej wybudowania w drugiej połowie XIV wieku. Początkowo mieszkali tam Jezuici.
