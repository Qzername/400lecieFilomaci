

Stefan Bieszk
Urodził się 23 lipca 1895 roku we Fryburgu Bryzgowijskim w Badenii, w Niemczech, gdzie jego rodzina przebywała na emigracji; ojciec Ferdynand Bieszk pochodził z Koleczkowa. Stefan uczył się w szkole jezuickiej w Feldkirch w Austrii, maturę uzyskał we Fryburgu, tam również studiował filologię klasyczną. W 1917 r. został powołany do wojska i skierowany na front. W 1920 r. Bieszkowie wrócili do polski i osiedlili się w Chojnicach. Wziął udział w wojnie polsko- bolszewickiej. Studia filozoficzne ukończył w 1923 r. w Poznaniu, następnie podjął pracę jako nauczyciel w chojnickim gimnazjum klasycznym, gdzie wykładał grekę i łacinę, przyrodę i propedeutykę filozofii. Opiekował się powstałą w 1920 r. pierwszą gimnazjalną drużyną harcerską im. T. Kościuszki, organizował wycieczki, zwłaszcza na Kaszuby, obozy żeglarskie i spływy kajakowe. Prowadził amatorski teatr dramatyczny dla młodzieży licealnej, z którą wystawiał wiele przedstawień, m.in. własne dramaty o Chojnicach: "Tobie, ojczyzno", "Szturm na Chojnice" i "Krwią kapłańską". Pisywał również artykuły do lokalnych gazet i czasopism. W 1934r. zbliżył się do radykalnego kręgu Zrzesz Kaszebszczi, skutkiem czego za niezłomne przekonania dla sprawy kaszubskiej i regionalnej został przeniesiony do Zamościa. Za sprawą przyjaciół w 1937 r. powrócił na Pomorze do Chełmna, gdzie pozostał już na stałe. Po wojnie pracował nadal w gimnazjum w Chełmnie, lecz w okresie stalinizmu został przeniesiony do szkoły podstawowej w Lipnie, w 1952 r. został zwolniony ze szkolnictwa. Padł ofiarą licznych szykan , w 1954 r. został aresztowany i skazany na więzienie jako „wróg Polski Ludowej”, po 7 miesiącach zwolniono go z przyczyn zdrowotnych. Pod koniec życia wykładał w Seminarium Pelplińskim. Był współzałożycielem powstałego w 1956 r. Zrzeszenia Kaszubskiego, jednym z ideologów tego ruchu. Każde wakacje spędzał w Charzykowach. Zmarł w drodze z Charzyków do Chojnic 18 lipca 1964 roku, a pochowany został w Chełmnie.