

Jan Paweł Sirwind Łukowicz
Urodził się 24 lipca 1886 roku w Chojnicach jako syn Jana Karola i Bogumiły z Sikorskich. Naukę swoją rozpoczął w chojnickim gimnazjum. Tu zetknął się z grupą patriotycznej młodzieży polskiej. Młodzi chłopcy należeli do tajnego kółka "Filomatów Pomorskich". W 1903 roku w poczet filomatów przyjęty został również Jan Paweł Łukowicz. Na tajnych spotkaniach odbywających się w mieszkaniu dr Lniskiego czytano "Pana Tadeusza" Adama Mickiewicza i inne utwory patriotyczne. O patriotycznym nastroju może świadczyć fakt, iż nosili oni głęboko ukryte pod ubraniem srebrne orzełki i biało - czerwone kokardy. W 1934 roku dr Łukowicz podjął starania w celu zorganizowania miesięcznika regionalnego. Dzięki jego staraniom te szybko zakończyły się sukcesem. Już od 1 stycznia 1935 roku zaczął ukazywać się pierwszy numer nowego wydawnictwa pt. "Zabory". Doktor Łukowicz przez wiele lat piastował również stanowisko prezesa Towarzystwa Miłośników Chojnic i okolicy, przywiązując dużą uwagę do kultywowania tradycji i obyczajów naszego regionu. Zamieszkując na stałe w Chojnicach, dr Jan Łukowicz przystąpił do ożywionej działalności niepodległościowej. Wraz z innymi polskimi działaczami niepodległościowymi werbuje ochotników do powstającej w Wielkopolsce Dywizji Pomorskiej, ułatwia im przejście przez granicę. Pomaga również przy przemycie broni dla walczących powstańców wielkopolskich. Doktor Łukowicz bierze również udział w przygotowaniach do zorganizowania w Chojnicach placówki Polskiego Czerwonego Krzyża. Wrzesień 1939 roku zastaje Jana Pawła Łukowicza w mundurze. Jako lekarz w stopniu kapitana pracuje w szpitalach polowych. Pod Garwolinem podczas ewakuacji szpitala zostaje kontuzjowany w nogę. Mimo pomocy nie udaje się uratować doktora od trwałego kalectwa. Następnie zostaje on osadzony przez Niemców w obozie jenieckim w Pabianicach, skąd zwolniono go w czerwcu 1940 roku. Potem wyjeżdża do Sępólna, a następnie pracuje w szpitalach w Pucku, Elblągu i Nowym Dworze. Podczas okupacji współpracuje z Tajną Organizacją Wojskową "Gryf Pomorski". Do Chojnic powraca w 1945 roku. Po wojnie dr Łukowicz ponownie rozpoczyna pracę w chojnickim szpitalu. Jednak coraz bardziej podupada na zdrowiu. Coraz trudniej mu się poruszać z powodu kontuzjowanych podczas wojny nóg i licznych innych dolegliwości. Mimo to nie rezygnuje z pracy zawodowej. "Ostatnie operacje Janek wykonywał siedząc na wózku" - wspomina kuzynka Zofia Łukowicz. W 1957 roku Jan Paweł Łukowicz przeżywa dwie doniosłe chwile: władze państwowe przyznają mu w dowód uznania jego zasług Krzyż Komandorski Orderu Odrodzenia Polski, a chojnicki szpital nazwany zostaje imieniem jego ojca Jana Karola Macieja Łukowicza. 13 września 1957 roku kultura polska na Pomorzu ponosi wielką stratę, bowiem w tym dniu odchodzi na zawsze dr Jan Paweł Łukowicz. Jego pogrzeb staje się niezwykłą manifestacją ludu kaszubskiego.