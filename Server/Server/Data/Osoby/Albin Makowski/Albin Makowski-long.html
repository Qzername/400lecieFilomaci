

Makowski Albin Jan
Urodził się 23 sierpnia 1908 roku w Berlinie w rodzinie emigrantów. Po I wojnie światowej zamieszkał w Chojnicach, gdzie w 1930 roku zdał maturę w Państwowym Gimnazjum Klasycznym, dyplom magisterski uzyskał w 1948 roku na Wydziale Prawa UMK w Toruniu. W okresie międzywojennym Albin Makowski pełnił różne funkcje: redaktora ,,Dziennika Pomorskiego” i ,,Ludu Pomorskiego”, a także referenta prawnego Zarządu Miejskiego.
W 1939 r. brał udział w obronie Warszawy. Po aresztowaniu przez Niemców w 1942 r. do końca wojny przebywał w obozie koncentracyjnym Stutthof. Po wojnie pracował w Powiatowym Komitecie Opieki Społecznej, którym kierował do 1949 r. Przez wiele lat pracował w Chojnickiej Wytwórni Sprzętu Sportowego oraz w Muzeum regionalnym. Jednocześnie kontynuował rozpoczęte od 1926 r. gromadzenie muzealiów, które stały się w przyszłości podstawą Kolekcji Historyczno – Regionalnej Makowskich, udostępnionej do zwiedzania turystom. Cenne zbiory zawierały eksponaty historyczne, archeologiczne, etnograficzne, numizmatyczne, przyrodnicze, jak również bogaty księgozbiór liczący około 5 tys. woluminów. Albin Makowski był jedynym w Polsce właścicielem zbiorów troistycznych (związanych ze znaczeniem magicznych liczb). Albin Makowski poza działalnością kolekcjonerską był także wybitnym społecznikiem i regionalistą, współzałożycielem i honorowym prezesem Oddziału Zrzeszenia Kaszubsko – Pomorskiego oraz współorganizatorem i wieloletnim działaczem Chojnickiego Towarzystwa Kulturalnego. Za swoje zasługi otrzymał wiele odznaczeń, m.in. Złoty Krzyż Zasługi, ,,Medal Zwycięstwa i Wolności”, Złotą Odznakę PTTK, a także ,,Zasłużonego Działacza Kultury”i Złotą Odznakę Zasłużonego Esperantysty. W roku 1977 został wpisany w poczet „Honorowej księgi Zasłużonych Obywateli miasta Chojnic”. Zmarł 5 sierpnia 1982 roku w Chojnicach. Jego zwłoki spoczęły w Alei Zasłużonych na cmentarzu komunalnym w Chojnicach. Zgodnie z wolą wyrażoną w testamencie, kolekcja Albina Makowskiego została przekazana miastu, a od 1983 r. należy do Muzeum Historyczno – Etnograficznego w Chojnicach.
<br/>
<img src="/img/PersonImg/Albin Makowski/Makowski Albin Jan.jpg">