

Makowski Albin Jan

Urodził się 23 sierpnia 1908 roku w Berlinie. Po I wojnie światowej zamieszkał w Chojnicach, gdzie w 1930 roku zdał maturę w Państwowym Gimnazjum Klasycznym, dyplom magisterski uzyskał w 1948 roku na Wydziale Prawa UMK w Toruniu. W okresie międzywojennym Albin Makowski pełnił różne funkcje: redaktora ,,Dziennika Pomorskiego” i ,,Ludu Pomorskiego”, a także referenta prawnego Zarządu Miejskiego. Od 1926 r. gromadził muzealia, które stały się w przyszłości podstawą Kolekcji Historyczno – Regionalnej Makowskich. Za swoje zasługi otrzymał wiele odznaczeń, m.in. Złoty Krzyż Zasługi, ,,Medal Zwycięstwa i Wolności”, Złotą Odznakę PTTK, a także ,,Zasłużonego Działacza Kultury”i Złotą Odznakę Zasłużonego Esperantysty. W roku 1977 został wpisany w poczet „Honorowej księgi Zasłużonych Obywateli miasta Chojnic”. Zmarł 5 sierpnia 1982 roku w Chojnicach. Zgodnie z wolą wyrażoną w testamencie, kolekcja Albina Makowskiego została przekazana miastu, a od 1983 r. należy do Muzeum Historyczno – Etnograficznego w Chojnicach.















