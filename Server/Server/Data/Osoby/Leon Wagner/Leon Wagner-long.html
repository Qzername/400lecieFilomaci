

Leon Wagner
Urodził się w Toruniu 21 kwietnia 1888 r. W 1909 r. ukończył seminarium nauczycielskie w Grudziądzu, a dwa lata później zdał II egzamin nauczycielski w seminarium w Tucholi. W latach 1909 – 1920 pracował w szkole powszechnej w Sierosławiu i Frydlandzie, potem w szkole powszechnej i progimnazjum w Debrznie. Po odzyskaniu niepodległości przeniósł się do Chojnic i otrzymał posadę nauczyciela w Państwowym Gimnazjum Klasycznym, gdzie pracował do wybuchu wojny. W 1921 r. w Poznaniu zdał egzamin uprawniający do nauczania śpiewu i muzyki w szkołach średnich. Uczył także śpiewu i muzyki w szkołach średnich. Uczył także śpiewu i języka niemieckiego w powstałej w 1924 r. Szkole Handlowej (później Gimnazjum Kupieckim), a w latach 30. w Miejskim Gimnazjum Żeńskim, do którego utworzenia się przyczynił. Odnosił sukcesy pedagogiczne, był nauczycielem lubianym i szanowanym przez młodzież, której był oddany całym sercem. Potrafił swym wychowankom zaszczepić cząstkę swego umiłowania muzyki. Nie ograniczał się do zajęć lekcyjnych, lecz prowadził szkolny chór i orkiestrę symfoniczną, która ćwiczyła bardzo ambitny repertuar muzyki poważnej. Orkiestra nie tylko uświetniała uroczystości szkolne, lecz występowała także z koncertami dla publiczności. Leon Wagner komponował również drobne utwory instrumentalne oraz pieśni. Uczestniczył w życiu społecznym miasta, m.in. jako członek Rady Miejskiej i organizator życia kulturalnego. Przez wiele lat pełnił funkcję prezesa Straży Pożarnej oraz Spółdzielni Domków Ogrodniczych. Był aktywnym członkiem Zarządu Funduszu Obrony Morza, członkiem zarządu miasta oraz wielu towarzystw o charakterze kulturalno- oświatowym. Mieszkał przy ul. Mickiewicza 5. Został przez hitlerowców aresztowany 19 października 1939 roku, więziony był w Zakładzie Poprawczym, a 24 listopada stracony w masowej egzekucji w Dolinie Śmierci.