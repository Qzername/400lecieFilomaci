

Helena Hoffmannowa
Urodzona 2.05.1895 w Poznaniu w rodzinie Edwarda Sobierajskiego i Zofii z d. Krupczyńskiej, kształciła się początkowo w Poznaniu. Za działalność w tajnym kółku patriotycznym została relegowana z gimnazjum i dodatkowo ukarana zakazem kontynuowania nauki na ziemiach zaboru pruskiego. Maturę zdała eksternistycznie w Gimnazjum Św. Anny w Krakowie w 1913 r. Rozpoczęła studia filologii polskiej na Uniwersytecie Jagiellońskim, które przerwał wybuch I wojny światowej. Następnie kontynuowała studia na uniwersytecie w Berlinie, gdzie udzielała się w konspiracyjnej organizacji „Grupa Narodowa”. W 1919 r. ukończyła studia na Uniwersytecie Poznańskim. W latach 1919 – 1920 krótko pracowała w bibliotece uniwersyteckiej i Archiwum Państwowym w Poznaniu, a od września 1920 r. podjęła pracę nauczycielską. Po zawarciu związku małżeńskiego z Bogumiłem Hoffmannem w sierpniu 1922 r., oboje przenieśli się do Chojnic, gdzie podjęli pracę pedagogiczną w Państwowym Gimnazjum Klasycznym. Helena Hoffmannowa nauczała języka polskiego i historii. W swojej pracy z uczniami odnosiła wybitne sukcesy, rozbudzając intelektualne zainteresowania młodzieży. Była jednym z najbardziej lubianych profesorów. Od 1931 r. pełniła funkcję opiekuna Kółka Filomatów im. A. Mickiewicza.
30 kwietnia 1937 r. z powodu złego stanu zdrowia Helena Hoffmannowa zakończyła pracę zawodową. Została zapamiętana przez uczniów i współpracowników jako osoba szanowana, sumienna i życzliwa.
Na polu naukowym Helena Hoffmannowa dzieliła z mężem Bogumiłem zainteresowania historią regionalną. Analizowała m. in. twórczość pisarską burmistrza I. G. Goedtkego, pierwszego historyka Chojnic. Ogłosiła m. in. rozprawkę pt. „Teksty polskie w pamiętniku Goedtkego”. Publikowała również obszerne prace w czasopiśmie „Zabory”, które stanowiły ogromnie cenny wkład do historiografii miasta. Na życzenie koła chojniczan w Berlinie – przetłumaczyła na język niemiecki pracę swego męża „Z historii Gimnazjum Państwowego w Chojnicach”. Wcześniej, w 1918 r., wydała drukiem w Poznaniu rozprawę „Udział Wielkopolski w Konfederacji Barskiej”.
Hoffmannowie mieli troje dzieci urodzonych w Chojnicach: syna Kazimierza oraz córki Marię i Anielę. Mieszkali w domu przy ulicy Człuchowskiej 55 (dziś nr 31). 
W 1938 r. wraz z mężem opuściła Chojnice, przenosząc się do Nowego Miasta Lubawskiego. Tu zastała ich wojna. Tragiczne przejścia wojenne, zagrożenie aresztowaniem, spowodowały uszczerbek na zdrowiu psychicznym Heleny, doprowadzając do jej samobójczej śmierci 20.01. 1940 r. Jej pogrzeb był cichą manifestacją patriotyczną.
Helena Hoffmannowa została zapamiętana jako wybitny pedagog, posiadający świetny kontakt z uczniami, a także jako autorka wielu cenionych prac historycznych.