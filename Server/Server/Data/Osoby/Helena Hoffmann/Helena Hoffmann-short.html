

Helena Hoffmannowa
Urodzona 2.05.1895 w Poznaniu. Kształciła się początkowo w Poznaniu, za działalność w tajnym kółku patriotycznym została relegowana z gimnazjum. Maturę zdała eksternistycznie w Krakowie w 1913 r. Rozpoczęła studia filologii polskiej na Uniwersytecie Jagiellońskim, następnie kontynuowała studia na uniwersytecie w Berlinie. W 1919 r. ukończyła studia na Uniwersytecie Poznańskim. W latach 1919 – 1920 pracowała w bibliotece uniwersyteckiej i Archiwum Państwowym w Poznaniu, a od września 1920 r. podjęła pracę nauczycielską. Po zawarciu związku małżeńskiego z Bogumiłem Hoffmannem w sierpniu 1922 r., oboje przenieśli się do Chojnic, gdzie podjęli pracę pedagogiczną w Państwowym Gimnazjum Klasycznym. Helena Hoffmannowa nauczała języka polskiego i historii. Od 1931 r. pełniła funkcję opiekuna Kółka Filomatów im. A. Mickiewicza. Udzielała się naukowo m.in. ogłosiła m. in. rozprawkę pt. „Teksty polskie w pamiętniku Goedtkego”. Publikowała również obszerne prace w czasopiśmie „Zabory”. 20 .01. 1940 r. popełniła samobójstwo. Jej pogrzeb był cichą manifestacją patriotyczną.