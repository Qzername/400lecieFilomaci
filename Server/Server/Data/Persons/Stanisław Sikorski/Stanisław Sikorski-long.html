

Stanisław Sikorski
Urodził się 9 II 1855 roku w Wielkich Chełmach koło Brus. Po "naukach domowych" w latach 1864-1874 zdobył wykształcenie średnie w chojnickim gimnazjum. Podczas nauki w Chojnicach zetknął się z działalnością filomatów, wśród których wiódł wówczas prym jego przyjaciel, również ziemianin,Antoni Wolszlegier. Studia politechniczne odbył w kilku ośrodkach naukowych Niemiec; w 1880 roku w Berlinie złożył egzamin inżynierski w zakresie budowy mostów. W 1888 r. już jako właściciel Wielkich Chełmów poślubił Annę Łyskowską. Z czasem Stanisław Sikorski wykupił, również z rąk niemieckich, kolejne majątki ziemskie, stając się najzamożniejszym ziemianinem polskim na Kaszubach. Ziemianin z Wielkich Chełmów współorganizował, nierzadko wspólnie z ks. Feliksem Boltem. spółki handlowe, np. „Kupiec” i „Bazar” w Brusach (z licznymi filiami na Pomorzu Gdańskim) czy też Centralne Towarzystwo Rolnicze dla Prus Zachodnich w Pelplinie. W 1913 roku Sikorski i ks. Bolt założyli w Brusach spółkę „Ceres”, która przejęła z rąk prywatnych młyn parowy z piekarnią i przedsiębiorstwem handlu zbożem. Dzięki systemowi licznych spółek i przedsiębiorstw kierowanych przez Sikorskiego i ks. Bolta zaborska wieś Brusy stała się swoistą centralą gospodarczą i przykładem dla Prus Zachodnich. Stanisław Sikorski został też członkiem założonego w Poznaniu w 1900 roku Związku Ziemian (obejmującego Wielkopolskę i Prusy Zachodnie), reprezentował w nim obwód Kaszuby. Był aktywnym członkiem Towarzystwa Naukowego w Toruniu (TNT), założył Polsko – Katolickie Towarzystwo Ludowe w Brusach, pełnił obowiązki delegata Towarzystwa Czytelni Ludowych (TCL) na powiat chojnicki, działał w Towarzystwie Pomocy Naukowej dla Młodzieży Prus Zachodnich. Bliska była także Stanisławowi Sikorskiemu działalność polityczna: najpierw organizował akcję wyborczą na terenie powiatów chojnickiego i tucholskiego, następnie zaś w 1908 roku został posłem do sejmu pruskiego z okręgu lubawskiego. Wchodził w skład powstałej w 1913 r. w Poznaniu Rady Narodowej- najwyższego moralno- politycznego przedstawicielstwa Polaków w Rzeszy Niemieckiej. Posiadał tytuł szambelana honorowego papieża Piusa X, natomiast w 1918 roku mianowano go polskim delegatem przy landracie (staroście) chojnickim, w 1919 roku po wydarzeniach kongresu wersalskiego obrany został starostą komisarycznym na powiat chojnicki. W 1922 roku został odznaczony Orderem Polonia Restituta. Zwolniony 1 kwietnia 1923 roku ze stanowiska starosty chojnickiego Stanisław Sikorski kontynuował działalność w kilku organizacjach społecznych i politycznych. W latach 1924 - 1929 Wielkie Chełmy odwiedzali znani politycy z Romanem Dmowskim i Stanisławem Wojciechowskim na czele. Zmarł 29 czerwca 1929 roku w Wielkich Chełmach, pochowano go w grobowcu rodzinnym w Brusach. 