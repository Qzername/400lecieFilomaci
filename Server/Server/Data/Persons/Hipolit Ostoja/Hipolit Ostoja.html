

Hipolit Ostoja – Lniski
Urodził się 9 marca 1853 roku w Dolnej Brodnicy koło Kartuz.Naukę gimnazjalną pobierał w Wejherowie, a następnie w Wałczu. W wejherowskim gimnazjum należał do grupy założycieli tajnej organizacji filomackiej „Wiec”, powstałej w 1871 roku. W 1873 roku Hipolit Lniski przeniósł się do Wałcza, gdzie kontynuował naukę oraz działalność filomacką. Tam też był inicjatorem i założycielem tajnego koła „Ul”. Po ukończeniu gimnazjum w Wałczu Hipolit Lniski podjął studia medyczne w Gryfii, a następnie we Wrocławiu. W 1881 roku osiedlił się w Chojnicach i podjął praktykę lekarską. Razem z dr Janem Karolem Łukowiczem wszedł w skład kuratorium Zakładu św. Boromeusza. Najbardziej jednak znaczącym dziełem Hipolita Lniskiego był patronat nad polską młodzieżą w chojnickim gimnazjum. W jego mieszkaniu odbywały się spotkania tajnego koła filomackiego „Mickiewicz”. Prezydent Rzeczypospolitej odznaczył go orderem Polonia Restituta. W roku 1930, w dniu 50 - lecia jego pracy lekarskiej, Uniwersytet Wrocławski wręczył mu odnowiony dyplom doktorski. Natomiast Ojciec święty mianował go tajnym szambelanem. Dr Lniski zmarł 8 kwietnia 1931 roku w Chojnicach.