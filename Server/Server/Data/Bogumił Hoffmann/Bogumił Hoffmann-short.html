

Bogumił Hoffmann
Urodził się 17 czerwca 1890 r. w Pruskiej Dąbrówce koło Sztumu. W latach 1902 – 1911 uczęszczał do gimnazjum w Brodnicy, gdzie aktywnie udzielał się w tajnym Kole Filomatów. Po maturze studiował historię, filozofię oraz literaturę niemiecką na uniwersytecie w Berlinie. Podjął studia na Uniwersytecie Poznańskim, a w lipcu 1922 r. decyzją Kuratorium Okręgu Szkolnego Pomorskiego powołany został do pracy w Państwowym Gimnazjum Klasycznym w Chojnicach jako nauczyciel. Przed objęciem tej posady poślubił Helenę Sobierajską. W 1928 r. przystąpił do egzaminu przed państwową komisją w Poznaniu i otrzymał dyplom nauczyciela szkół średnich. Wykładał historię, geografię, filozofię oraz łacinę. Był członkiem Towarzystwa Naukowego w Toruniu. W 1934 r. należał do grona założycieli Towarzystwa Miłośników Chojnic i Okolicy, pełniąc w jego zarządzie funkcję sekretarza. Swoje prace publikował w czasopiśmie ,,Zabory”. W 1938 r. Bogumił Hoffmann otrzymał nominację Ministra Wyznań Religijnych i Oświecenia Publicznego na stanowisko dyrektora Państwowego Gimnazjum w Nowym Mieście Lubawskim. Jesienią 1944 r. został aresztowany i osadzony w obozie koncentracyjnym w Stutthofie. Zmarł z wycieńczenia 18 lutego 1945 r. w Rybnie koło Wejherowa i tam został pochowany.